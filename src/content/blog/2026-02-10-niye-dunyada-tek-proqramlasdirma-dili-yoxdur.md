---
title: "Niyə Dünyada Tək Proqramlaşdırma Dili Yoxdur?"
author: abdulla-abdullazade
description: "Proqramlaşdırmaya yeni başlayanda qarşılaşdığım suallardan biri: niyə belə çox dil var?"
date: 2026-02-10
categories: [Başlanğıc]
---

Proqramlaşdırmaya yeni başlayan kimi ilk qarşılaşdığım suallardan biri bu oldu: nəyə görə dünyada bir proqramlaşdırma dili yox, yüzlərlə var?

Əgər dünya mühəndislik baxımından mükəmməl olsaydı, çox güman ki hamımız bir dildə kod yazardıq. Amma real həyat fərqlidir.


## 1) İlk Seçim Çətinliyi

Yeni başlayan kimi mənim ən böyük qorxularımdan biri "hansı dili öyrənim?" sualı idi. Google-da axtarış edəndə qarşıma çoxlu dillər çıxırdı — Python, JavaScript, Java, C++, Go... Və mən bilmirdim hansını seçim.

İlk vaxtlar dillər arasında müqayisəni düzgün aparmırdım. Hansı dili hansı işdə istifadə edəcəyimə baxmaq əvəzinə, hansının "daha güclü" və ya "daha zəif" olmasına diqqət yetirirdim. Sonradan başa düşdüm ki, əslində belə bir müqayisə düzgün deyil.

Real nümunə verək. Yeni başlayanlar üçün Python və ya JavaScript tövsiyə olunur. Niyə? Çünki bu dillər insana yaxındır, başa düşülməsi asandır. İlk mərhələdə məqsəd dili mükəmməl öyrənmək deyil — proqramlaşdırmanın məntiqini anlamaqdır. Sonra karyera yoluna görə istifadə etdiyin dili asanlıqla dəyişə bilərsən.


## 2) Performans və Təhlükəsizlik Fərqləri

Proqramlaşdırma dilləri performans və təhlükəsizlik cəhətdən fərqlidir. 

Məsələn, sadə bir vebsayt yaradırsan — Python kifayətdir. Amma böyük ekosistem, yüksək trafik, yüz minlərlə istifadəçi gözləyirsənsə, Python zəif qala bilər. Bu halda insanlar Java, Go, C# kimi performansı daha yüksək olan dillərə üz tuturlar.

Və maraqlısı budur: Python, Java və C#-da eyni funksionallığı yazmaq mümkündür. Amma performansa görə onlar fərqlidir. Sən sadə sistem yazırsan — Python istifadə et. Amma böyük və yüksək yüklü sistem yazırsan — Python optimal deyil.


## 3) Hər Dilin Öz Sahəsi Var

Proqramlaşdırma dillərinin hər birinin ən yaxşı olduğu sahə var.

- **Kotlin** əsasən Android tətbiq inkişafı üçündür. İstifadə etdiyin tətbiqlərin çoxu Kotlin ilə yazılıb.
- **Python** machine learning və süni intellekt sahələrində ən güclüsüdür.
- **Java** təhlükəsizlik cəhətdən çox etibarlı olduğu üçün banklar tərəfindən istifadə olunur.

Dünyada yüzlərlə dil var və hər biri müəyyən məqsəd üçün daha uyğundur.


## Son söz

İndi başa düşürəm ki, məsələ "ən yaxşı dil" seçmək deyil — məqsədə uyğun dil seçməkdir.

Əgər sən də yeni başlayansansa və "hansı dili öyrənim?" deyə düşünürsənsə, özünə sual ver: nə yaratmaq istəyirsən? Vebsayt? Mobil tətbiq? Oyun? Süni intellekt? Cavabdan sonra dil seçimi daha aydın olacaq.

Və unutma: birinci dili öyrəndikdən sonra digərlərinə keçmək daha asan olur. Çünki proqramlaşdırma məntiqini bir dəfə başa düşsən, qalanı texniki detallardan ibarətdir.
