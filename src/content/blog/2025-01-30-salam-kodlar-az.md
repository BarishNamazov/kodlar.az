---
title: "Salam, kodlar.az"
author: abutalib-barish-namazov
description: "kodlar.az platformasını niyə yaratdım?"
date: 2026-01-30
categories: [Açıq Bilik]
---

Bu platformadakı ilk yazını sadə, amma vacib bir sualla başlamaq istəyirəm:

> **kodlar.az niyə yarandı?**

Açıq bilik və paylaşım mədəniyyətinə həmişə inanmışam. Öyrəndiyim bir çox şeydə
başqalarının təmənnasız paylaşdıqlarının böyük payı olub — və bu gün də
biliklərimin əhəmiyyətli hissəsi məhz həmin açıq mənbələr hesabınadır.

**kodlar.az** da məhz bu təcrübənin təbii davamı təşəbbüsü olaraq yarandı.
Oxuduqca başa düşəcəksiniz ki, açıq bilik mədəniyyətindən yararlanmaq orada
iştirakı də təşviq edir.

## Şəxsi təcrübəm

Proqramlaşdırma ilə məşğul olmağa 2015-ci ildə başladım. Youtube platformasında
hansısa kanaldan Türk dilində biraz C++ öyrənmişdim. Daha sonra isə məktəbdə bir
müəllimim mənim biraz kodlaşdırma bildiyimi öyrəndi və məni olimpiada
məşğələlərinə dəvət etdi. Orada pulsuz, açıq dərs keçilirdi, amma təəssüf ki,
informatika olimpiadası sahəsində ölkə olaraq ümumi hazırlığımız çox zəif idi.

Daha sonra isə paralel olaraq riyaziyyat olimpiadalarına qoşuldum. Orada
[AoPS](https://artofproblemsolving.com/) deyə bir saytla tanış oldum. Burada
adamlar öz ölkəsinin riyaziyyat olimpiada materiallarını paylaşırdılar, müzakirə
edirdilər. Çoxlu fərqli həllər paylaşılırdı. Öyrənmək üçün unikal bir yer idi.
Eyni zamanda informatikaya aid [Codeforces](https://codeforces.com) və oxşar
saytlarla işlədim. Pulsuz yarışmalar, yeni məsələlər qoyulur, sonra da hamının
və müəlliflərin həlləri açıq paylaşılırdı. Hətta, belə saytların çoxunda bloq da
var, orada bəzən başqa olimpiadaçılar yaxşı qeydlər yazırlar.

Məktəbi bitirəndən sonra MIT-ə qəbul almağımla şanslı oldum. Onda da
[OpenCourseWare](https://ocw.mit.edu) ilə tanış oldum. Burada MIT-in dərsləri
hamı üçün pulsuz açıq olur -- çox dərsin həm videoları, həm də qeydləri və ev
tapşırıqları da var. Sonra MIT-nin özündə gördüm ki, buradakı çox professorlar
dərslərinin kontentini həmişə hamıya açıq yerləşdirlər (bunların çoxunu az adam
bilir və istifadə edir, çünki onların xüsusi reklamı getmir!).

MIT-də təkcə dərslər yox, tələbələr də paylaşmağa həvəsli idilər. Kömək istəsən,
onlar öz əlində olan resursları verməkdən heç çəkinmirlər. Mən imtahanlara
gedəndə öz "cheat sheet" [footnote: adətən dərslər imtahana istənilən qeydlər
olan 1 kağız gətirməyi icazə verir] kağımızı çoxlu sayda çap edirdim ki, birdən
kiminsə olmasa, onlara da verim.

İndi isə MIT-də doktorantura namizədi olaraq akademik mühitdəyəm. Çoxlu maraqlı
araşdırma layihələri üzərində işləyirik. Hər şey mümkün olduğu qədər açıq baş
verir və bəzən kənardan görüb qoşulmaq, kömək etmək istəyənlər olur.

Qısaca, açıq bilik mədəniyyəti mənim həyat yolumu formalaşdıran əsas amil olub.
Bu qədər dəstəyin və imkanın qarşısında mənim də cəmiyyətə bir töhfə verməməyim
doğru olmazdı.

## Niyə Kompüter Elmləri bu qədər "açıqdır"?

Yuxarıdakıları oxuyanda haqlı olaraq sual yarana bilər: _Axı niyə MIT kimi
nəhəng universitetlər və ya Google, Facebook kimi şirkətlər milyardlarla dollar
dəyərində olan bilik və alətləri pulsuz paylaşırlar?_ Məgər bunu gizli saxlayıb
satmaq daha sərfəli deyilmi?

Bu sualın cavabı kompüter elmlərinin tarixində və "hacker" [footnote: hacker
sözü sonradan populyar olmuş sistemləri sındıran mənasında yox, kompüterlərlə
məşğul olan mənasındadır] mədəniyyətinin köklərində yatır.

Kompüter sənayesinin ilk illərində (1950-60-cı illər) əsas dəyər "dəmir"də
(aparat təchizatında) idi. Proqram təminatı isə sadəcə həmin dəmiri işlətmək
üçün bir vasitə sayılırdı və mühəndislər arasında resept kimi sərbəst mübadilə
olunurdu. Heç kimin ağlına gəlmirdi ki, kodu gizlətsin.

Lakin 70-80-ci illərdə proqram təminatı kommersiyalaşmağa başladıqda, buna qarşı
bir reaksiya yarandı. MIT-dəki Süni İntellekt laboratoriyasından Richard
Stallman və sonradan Linux kernelini yaradan Linus Torvalds kimi insanlar başa
düşdülər ki, **bilik qapalı qalsa, inkişaf dayanacaq.**

Bu gün istifadə etdiyimiz internetin özü açıq standartlar üzərində qurulub. Əgər
Tim Berners-Lee "World Wide Web" (WWW) texnologiyasını patentləsəydi, bu gün
bildiyimiz internet olmazdı.

Şirkətlər və universitetlər ona görə paylaşırlar ki:

1.  **Standartlaşdırma:** Hər kəs eyni açıq alətdən istifadə edəndə, texnologiya
    daha sürətli inkişaf edir.
2.  **Keyfiyyət:** Kodu minlərlə göz yoxlayanda səhvlər daha tez tapılır.
3.  **İnsan kapitalı:** Bilik paylaşıldıqca azalmır, əksinə, onu istifadə edən
    ağıllı insanlar sayəsində çoxalır.

**kodlar.az**-ın fəlsəfəsi də budur. Biz inanırıq ki, Azərbaycan dilində
keyfiyyətli texniki biliyin əlçatan olması tək fərdlərin yox, ümumi ekosistemin
inkişafına təkan verəcək.

## Birlikdə böyüyək

Bu layihə mənim şəxsi təşəbbüsüm kimi başlasa da, onun gələcəyi sizdən -- bu
icmadan asılıdır.

Bu platformanı yaşayan, nəfəs alan bir məkana çevirmək üçün sizin səsinizə,
təcrübənizə və iştirakınıza ehtiyac var. Bir məqalə yazmaq, bir səhvi düzəltmək
və ya sadəcə bir müzakirədə iştirak etmək -- hər bir kiçik addım yerli
texnologiya mühitimiz üçün böyük bir daş qoymaq deməkdir.

Bilik gücdür, amma paylaşılan bilik yenilməz qüvvədir. Gəlin öyrənək, öyrədək və
birlikdə inkişaf edək.

**kodlar.az-a xoş gəlmisiniz!**
